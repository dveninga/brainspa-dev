---
layout: post
title: "Neurowetenschap bewijst: Meditatie vermindert niet alleen stress, maar verandert letterlijk je brein"
tags:
 - nieuws
class: nieuws
---
Steeds beter begrijpen wetenschappers de heilzame werking van meditatie: meer compassie en levenskwaliteit en minder stress, depressie, bezorgdheid, pijn en slapeloosheid. De Amerikaanse neurowetenschapper Sara Lazar heeft er uitgebreid onderzoek naar gedaan. Haar meest opzienbarende bevinding: na acht weken meditatie verandert het brein en ontstaat er nieuwe grijze massa. The Washington Post had een fascinerend interview met haar.

Lazar kwam tot de ontdekking dat meditatie letterlijk je brein kan veranderen. Mensen die mediteren hebben in vergelijking met een controlegroep meer grijze massa in de insula, auditieve cortex en frontale cortex.


##Empathie en compassie

Naarmate we ouder worden krimpt onze frontale cortex; het wordt steeds lastiger om dingen te herinneren. Lazar ontdekte dat 50-jarigen die mediteren in de prefrontale cortex net zoveel grijze massa hebben als 25-jarigen.

Om te kijken wat de effecten van meditatie zijn op de korte termijn, werd een groep mensen acht weken lang onderworpen aan een mindfulness-programma. Na die acht weken bleek het hersenvolume van mensen die leerden mediteren in vier gebieden te zijn toegenomen: de cortex cingularis posterio, die betrokken is bij het afdwalen van gedachten; de linker hippocampus, die helpt bij leren, cognitie, geheugen en emoties; de temporaal-pariëtale junctie, die wordt geassocieerd met empathie en compassie; en een gedeelte van de hersenstam dat de pons wordt genoemd, waar een groot aantal neurotransmitters worden geproduceerd.

##Aarden

De amygdala, het vecht- of vluchtgedeelte van het brein dat een belangrijke rol speelt bij angst en stress, werd kleiner bij de mensen die deelnamen aan het programma.

Je kunt meditatie vergelijken met lichaamsbeweging. Door te bewegen blijven we gezond, kunnen we beter omgaan met stress en leven we langer. Meditatie heeft soortgelijke effecten, aldus de Harvard-wetenschapper.

“Ik doe dit nu 20 jaar,” zei Lazar. “Het heeft een grote invloed op mijn leven gehad. Het helpt me met aarden. Het vermindert stress. Het helpt me helder na te denken. En ik heb meer empathie en compassie naar mensen toe.”